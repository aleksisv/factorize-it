### Viikkoraportti 1

Kurssin aloitusluennolla, joka järjestettiin keskiviikkona 15.3.2017, sain ajatuksen lukuteoreettisen projektin tekemisestä. Halusin tehdä ohjelman, jonka avulla käyttäjä voi tarkistella, onko annettu luku alkuluku vai ei, ja kieltävässä tapauksessa jakaa luvun tekijöihinsä.

Yksinkertaisen alkulukutestin tekeminen ei ole vaikeaa. Tarkoituksenani on kuitenkin tehdä ohjelma, joka valitsee kunkin luvun kohdalla sopivan testin ja käyttää tätä testaamaan, onko kyseessä alkuluku vai ei. Alkulukutestejä koskeva kirjallisuus on matematiikan puolella varsin kattavaa ja algoritmit ovat haastavia ja ei-triviaaleja. Lisäksi tarkoituksenani käyttää ei-alkulukujen tapauksessa tekijöihin jakoon tämän hetken edistyneimpiä algoritmeja.

Torstaina ja perjantaina pistin projektin varsinaisesti käyntiin. Loin repositorion ja asensin testaamiseen ja dokumentaatioon vaadittavat plugit pom.xml-fileen. Aloittelin koodausta ja kirjoitin ensimmäiset testit sekä pohdin hieman, miten ohjelman voisi toteuttaa.

Suurimman osan ajasta olen tällä viikolla käyttänyt lukuteoriaan perehtymiseen. Tähän liittyen olen lukenut kirjoja, jotka käsittelevät algoritmista lukuteoriaa sekä alkuluku- ja tekijöihinjakoalgoritmeja.

Tällä viikolla ensimmäinen varsinainen haaste, johon olen törmännyt, on koskenut modulaariaritmetiikkaa ja sitä, kuinka voisin käsitellä suurten potenssien jakojäännöksiä helposti ja yleisellä tasolla. Toinen vaikeahko päätös koskee sitä, miten minun pitäisi käsitellä isoja lukuja. Haluaisin ohjelmani pystyvän tarkistamaan suuristakin luvuista, ovatko nämä alkulukuja vai eivät, mutta tämä vaatisi oman lukuluokan tekemistä. Kenties pitäisi käsitellä kaikkia lukuja binäärimuodossa ja kirjoittaa oma aritmeettinen kirjasto, jonka avulla laskut hoituvat. En ole vielä ratkaissut ongelmaa.

Käytin viikon aikana työhön suunnilleen 8 tuntia.
