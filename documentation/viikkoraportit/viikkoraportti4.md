### Viikkoraportti 4

Tällä viikolla keskityn suurimmaksi osaksi ohjelman haastavimman vaiheen, eli polynomimodulaariaritmetiikan, kanssa painimiseen. AKS-testin keskeisimmässä vaiheessa testataan erilaisille a:n arvoille, mikäli (X+a)^n ≠ X^n+a (mod X^r − 1,n). Tätä varten minun pitää pystyä toteuttamaan polynomien jakolasku.

Polynomien jakolaskun toteuttaminen on huomattavasti haastavampaa kuin polynomien kerto- tai yhteenlaskun toteuttaminen. Algoritmi on oleellisesti sama mitä koulumatematiikassa on käytetty, mutta sen toteuttaminen Javalla on epätriviaali haaste. Ohjelmassani tätä vastaava osa tapahtuu Polynomial-luokan metodissa longDivision, joka palauttaa Polynomial-tyyppisen olion, jota yksi Polynomial-tyyppinen olio - jaettava - kutsuu, ja joka ottaa parametrikseen jakaja-polynomin.

Polynomien jakolasku on vielä kesken. Kaikki muu alkaa kuitenkin olla valmista. Sain toteutettua Eulerin phi-funktion, joka laskee luvulle n niiden kokonaislukujen k lukumäärän, joille n ja k ovat suhteellisesti alkulukuja, eli niiden suurin yhteinen tekijä on 1.

Tällä hetkellä suurin haasteeni on algoritmin optimointi. AKS on teoreettisena algoritmina nopein alkulukutesti, mutta sen itsenäinen toteuttaminen vanhoja alkulukutestejä nopeampana algoritmina on hyvin vaikeaa. Minun pitää pystyä toteuttamaan nopeasti lukuisia Polynomien laskemiseen liittyviä operaatioita, jotka vaativat itse huolellista koodausta, jotta niiden toteutuksista tulisi nopeita. Tämän lisäksi AKS:n vahvuus on asymptoottista ja tulee esiin vasta suurilla kokonaisluvuilla, mikä osaltaan luo haasteita nopean algoritmin tekemiselle. Tällä hetkellä lukuni ovat rajoittuneet long-tyyppisiin lukuihin ja mikäli haluaisin käyttää testiä isojen, oikeasti kiinnostavien lukujen testaamiseen, tarvitsisi minun toteuttaa itsenäisesti tällaisia kokonaislukuja kuvaava luokka ja näidenlukujen manipulointiin liittyvät testit. Tällä viikolla en kuitenkaan päässyt vielä edes miettimään tämän haasteen ratkaisua.

Varsinaisen ohjelman koodaamisen lisäksi olen käyttänyt aikaa myös testaamiseen ja dokumentaatioon. Olen testannut luokkien lähes kaikkien metodeiden toimintaa sekä käsin että JUnit testeillä. Lähes kaikki metodit toimivat näiden testien mukaan odotetusti, mutta erityisesti aksPrimalityTest-metodissa sekä longDivision-metodissa on onfelmia, joita minun täytyisi vielä ratkaista. Lauantaina 8.4. minulle esimerkiksi kävi ilmi, että longDivision ei toimi kuten sen täytyisi, vaan joutuu ongelmiin joidenkin yksinkertaisten polynomien kanssa. Minun täytyisi pystyä ratkaisemaan tämä ongelma ennen kuin ohjelma on käyttökelpoinen, sillä longDivision on algoritmin toiminnan kannalta aivan keskeinen metodi.

Dokumentoinnin puolella aloitin toteutus- ja testausdokumentaation. Nämä ovat vielä melko vaiheessa ja tulevat päivittymään ensi viikolla paremmin. En ole vielä tälle viikolle ehtinyt aloittaa algoritmin toteutuksen aika- ja tilavaativuuden tarkempaa dokumentointia (teoreettisen Õ(log^3(N))-aikavaativuuden lisäksi), sillä tässä toteutusvaiheessa ohjelmassani on vielä paljon ylimääräistä roskaa, joka aiheuttaa sekä ajallista että tilallista epätehokkuutta.

Tein lisäämiini metodeihin tarvittavat Javadoc-dokumentaatiot, jotka löytyvät tuttuun tapaan projektin repositoriosta apidocs-kansiosta.

Käytin kokonaisuudessaan aikaa projektiin noin 6-7 tuntia tällä viikolla.
